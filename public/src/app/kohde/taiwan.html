<div class="place-text">
	<p>
		Taiwania voi hyvillä mielin suositella matkakohteeksi ja sen luontoon voisi tutustua loputtoman kauan! Maan vesiputoukset, vuoret ja jokimaisemat ovat hurjan kauniita, ja niitä löytyy heti pääkaupunki Taipein läheisyydestä. Luonnon lisäksi Taiwanissa voi ihastella sen katuruokakulttuuria, joka tarjoaa pikkurahalla kaikkea erilaisista makkaroista dumblingeihin. 
	</p>

	<p>
		Taipein lisäksi kävimme myös sen läheisyydessä sijaitsevissa pikku kylissä. Pingxissä sijaitsee vanhan hiilikaivostoiminnan myötä rakennettu rautatie, joka kuljettaa tänä päivänä turisteja sinne muodostuneiden pienten idyylisten kylien välillä. Tamsui on pieni joenrantakylä, jonne paikallisetkin tulevat ulkoilemaan kauniisiin maisemiin viikonlopuksi. Näiden kahden kylän lisäksi kävimme myös Wulaissa, jossa komeiden vuoristomaisemien ihailun lisäksi on mahdollista pulahtaa kuumien lähteiden terveysvaikutteisiin kylpyihin. Wulaissa sijaitsee myös n. 80 metriä korkea vesiputous. 
	</p>

	<p>
		Taiwan toi myös mukavaa vaihtelua Aasian matkaamme, sillä siellä oli joulukuussa vain 10-20°C lämmintä. Vaikka aurinkoisina päivinä lämpötila kohosikin matkamme aikana noin 18°C:een silti paikallinen väestö pukeutui pipoihin, villakangastakkeihin ja talvisaappaisiin.  
	</p>

	<p>Meidän mielestämme Taiwan oli matkamme yksi parhaimmista kohteista, sillä sieltä löytyy aasialaista kulttuuria, ruokaa ja maisemia parhaimmillaan! Lisäksi Taiwan ei ole länsimaisten turistien ylikansoittama kohde (ainakaan talvisin), vaan siellä voi liikkua lähes missä tahansa kohtaamatta juurikaan länsimaalaisia. Paikallinen väestö on erittäin mukavaa, eikä metroasemilla tai tienkulmissa tarvitse kauan seisoa eksyneen näköisenä ennen kuin joku paikallinen tulee ystävällisesti kysymään kuinka voi auttaa. Vaikka kaikki paikalliset eivät puhukaan englantia sujuvasti (tai ollenkaan), siltikin jotkut vanhemmatkin ihmiset yllättivät meidät kyselemällä mistä olemme kotoisin. Osoittelemalla selviää kuitenkin aina, vaikka yhteistä kieltä ei löytyisikään!
		
	</p>

</div>
