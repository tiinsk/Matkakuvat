<div class="place-text">
	<p>
		Lensimme Hong Kongiin suoraan Helsingistä, joten kyseessä oli matkamme ensimmäinen kohde. Viikon koluamisen jälkeen Hong Kong vaikutti erittäin mukavalta kaupungilta. Luulin aluksi Singaporea ja Hong Kongia hyvin samanlaisiksi kohteiksi, mutta molemmissa kohteissa käytyäni huomasin, että pienet asiat tekevät näistä paikoista melko erilaisia. Suurimpana eroavaisuutena kohteiden välillä on se, että Hong Kongin katukuvassa kaikki on suurimmaksi osin kirjoitettu kiinaksi ja kaikki ihmiset puhuvat keskenään kiinaa, toisin kuin Singaporessa. Lisäksi, vaikka molemmat kaupungit sijaitsevat meren rannalla, Hong Kongin mäkinen maasto verrattuna Singaporen tasaisuuteen, tekee kaupungeista melko erilaiset. Hong Kongin osa rakennuksista on myös paljon huonompi kuntoisia kuin Singaporessa, ja kaduilla törmäsi useasti haiseviin sian sorkkiin ja kaloihin.
	</p>
	<p>

		Hong Kongista on mahdollista löytää hyvää ruokaa! Yleensä ruoan hinta ei kuitenkaan korreloi, ruuan laadun suhteen ja noin 3-6 eurolla on mahdollista saada maukasta paikallista ruokaa. Jos vielä mainitaan eroavaisuuksia Singaporeen, Hong Kongissa ei koskaan pidä syödä ostoskeskuksissa, toisin kuin Singaporessa. Hong Kongin ostoskeskuksien ruokapaikat on perustettu pelkästään turistien houkutukseksi, ja niissä oleva ruoka on mautonta ja yleensä vielä kallistakin. Sen sijaan Singaporessa paikalliset syövät myös ostoskeskuksissa ja ruoka on yleensä halpaa ja hyvää!</p>

	<p>
		Kävimme Hong Kongissa Ocean Parkissa, joka oli jättimäinen huvipuisto. Koska helteessä jonottaminen (0.5-1.5h jokaiseen laitteeseen) ei houkuttanut, kävimme katselemassa huvipuistossa lähinnä eläimiä. Huvipuisto on rakennettu suuren merenrannalla sijaitsevan kukkulan juurelle ja kukkula jakaa huvipuisto alueen kahtia. Näiden kahden puoliskon välillä pääsee kulkemaan vain köysirataa pitkin tai kukkulan läpi kulkevalla junalla. Ocean Parkin lisäksi hienoja kohteita Hong Kongissa olivat mm. Chi Linin nunnaluostari, Kowloon Walled City -puisto, sekä Lantaun saarella sijaitseva jättikokoinen Buddha patsas.
		Hong Kongin lisäksi kävimme Macaussa, jonne pääsi meriteitse tunnissa laivalla suoraan Hong Kongista. Tarkoituksemme oli tuplata matkabudjettimme Macaun kasinoilla, mutta onnetar ei ikävä kyllä ollut suosiossamme (tai huima 2HKD:n panoksemme ei ollut riittävä).
	</p>

</div>
