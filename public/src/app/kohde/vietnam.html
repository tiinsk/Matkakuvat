<div class="place-text">
	<p>
		Kymmenpäiväinen Vietnamin matkamme jakautui viiteen päivään Hanoissa ja 5 päivään Ho Chi Minh Cityssä. Lisäksi kävimme päiväseltään Ha Long Bay risteilyllä 170 km päässä Hanoista. 
	</p>
	<p>
		Ensi silmäykseltä Hanoi osoittautui matalaksi hieman ränsistyneeksi kaupungiksi, jossa moottoripyörät huristavat ympäriinsä kaikkialla missä on tilaa. Liikennesääntöjä Vietnamissa virallisesti kai on, mutta käytännössä mopolla ja autolla ajetaan siellä missä tilaa on. Suomalainen ei pärjäisi auton ratissa hetkeäkään, mutta myös jalankulkijalle liikenne saattaa tuottaa ongelmia - ainakin tietä ylitettäessä. Nimittäin katu ei ole koskaan tyhjä, eikä koskaan voi olla varma, että kummastakaan suunnasta ei tule ketään. 
	</p>
	<p>
		Matka-oppaan varoitteluista huolimatta matkamme sujui ilman varsinaisia huijausyrityksiä. Matka-oppaassa kerrottiin, että taksit saattavat yrittää huijata turisteja mm. väittämällä, että hotelli, johon matkalainen yrittää päästä taksilla, on joko palanut, huonokuntoinen, tai sitä ei ole olemassa, voidakseen viedä turistin huijattavaksi johonkin hänen suosittelemaansa hotelliin. 
	</p>
	<p>
		Jos ei ota Hanoin liikennettä huomioon, kaupunki oli hieno Aasialainen kaupunki, jossa länsimainen vaikutus oli varsin pientä. Hanoihin verrattuna Ho Chi Minh City on paljon länsimaalaisempi kaupunki. Ho Chi Minh Cityyn on rakennettu leveitä katuja, korkeita moderneja rakennuksia, sekä pilvenpiirtäjiä. Kaupungista löytyy Hanoista poiketen useita Amerikkalaisketjujen ravintoloita (kuten McDonald’s, Starbucks ja KFC) sekä ostoskeskuksia. Ostoskeskukset ovat kalliita ja siellä olevat länsimaalaiset tuotteet maksavat paljon enemmän kuin Euroopassa, ja ehkä tästä syystä niissä ei juurikaan näkynyt asiakkaita. 
	</p>
	<p>
		Päivämatka Ha Long Bayhin osoittautui vaivan arvoiseksi, vaikkakin 170 km matkaan vietnamilaisilla teillä kuluikin noin 4 tuntia. Ha Long Bay lukuisine saarinen on valittu UNSECO:n maailmanperintökohteeksi ja se on erittäin suosittu matkailukohde. Ha Long Bayllä olisi voinut tehdä usean päivän risteilyjä, joissa oltaisiin yövytty laivalla, mutta me valitsimme lyhyen päiväristeilyn. Vaikka risteily kestikin vain noin 4 tuntia, ehdimme siinä ajassa ajelemaan kajakilla ja käymään eräässä luolastossa. 
	</p>
	<p>
		Vietnamilainen kahvi on ehkä maan paras vientituote! Vietnamilaista kahvia maistettuaan ei Juhla Mokkaa tee juurikaan enää mieli. Vaikka Vietnam tuottaa kahvia vuodessa eniten maalimassa, ei sitä Suomessa juurikaan juoda. Jokaisen kahvin ystävän tulisi tilata/ostaa itselleen vietnamilaista <a href="http://www.trung-nguyen-online.com/">Trung Nguyen</a> kahvia, vietnamilaisen kahvin valmistusvälineet ja nauttia kahvinsa kondensoidun maidoin kera. Tälläisen kahvin vierelle ei juurikaan kakkupalaa kaipaa, sillä tuhti kahvi kondensoidun maidon kanssa riittää yksinään.
	</p>
	<p>
		Suuri osa Vietnamin turistinähtävyyksistä on Vietnamin sota -aiheisia museoita ja rakennelmia. Vierailimme Ho Chi Minh Cityn lähellä olevilla Củ Chi -tunneleilla. Củ Chi -tunnelit koostuvat jopa 200 km pitkistä maan-alaisista tunneleista, joita paikalliset käyttivät hyväkseen selviytyäkseen hyökkäyksistä. Osaa tunneleista on suurennettu länsimaalaisia turisteja varten, mutta silti 60 metrin kumarakävelyn jälkeen tunnelissa pakokauhu alkoi pikkuhiljaa vallata mielen. 
	</p>

	<p>
		Vaikka kävimmekin Hanoissa, Ha Long Bayllä ja Ho Chi Minh Cityssä, silti tuntuu että paljon jäi vielä näkemättä. Koska Vietnamin tieverkosto ja junaradat eivät ole kaikkein parhaimmassa kunnossa, maan eri osien välillä ei välttämättä ole kovinkaan helppo liikkua. Useamman kohteen katsastamiseen olisi tarvittu enemmän aikaa tai rahaa. Vaikka suuri osa maasta näyttää olevan vielä länsimaisen vaikutuksen ulkopuolella, on silti turistien määrä maassa sen verran suuri, että nähtävyydet on osittain pilattu suurilla määrillä muita kovaäänisiä turisteja tai matkamuistojen kaupustelijoita, jotka yrittävät aggressiivisesti saada turisteilta rahaa. Kaikesta tästä huolimatta Vietnam on ehdottomasti vierailun arvoinen kohde.
	</p>

</div>
